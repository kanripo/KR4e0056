# -*- mode: mandoku-view; -*-
#+TITLE: 耕學齋詩集
#+DATE: 2015-08-25 00:17:45.846642
#+PROPERTY: ID KR4e0056
#+PROPERTY: BASEEDITION WYG    
#+PROPERTY: JUAN 卷一
<pb:KR4e0056_WYG_001-1a>¶
欽定四庫全書¶
　耕學齋詩集巻一¶
　　　　　　　　　　　　　明　袁華　撰¶
　騷¶
　　歸來堂辭(有序/)¶
　歸來堂者相州别駕章侯之所作也侯年踰知命即¶
　解印綬歸奉母夫人張于兹堂此歸來所以名也侯¶
　今七十有五斑衣白髪稱觴獻壽此天壤人間之至¶
<pb:KR4e0056_WYG_001-1b>¶
　樂也汝陽袁華乃作歸來堂辭以美之其辭曰¶
翼翼兮新堂髙明兮孔揚睠青龍兮東下覽鳳凰兮南¶
翔堂中美人兮金玉其相入直承明兮近日月之清光¶
踰河湟兮度隴蜀歴井陘兮上太行瞻白雲兮孤飛悵萬¶
里兮逰子羌弭節兮縣車升斯堂兮奉甘㫖斑衣兮被¶
被列曽𤣥兮濟濟舞婆娑兮稱兕觥樂怡愉兮豈弟新¶
堂兮翼翼旅楹有閑兮孔安且碩繄千秋兮萬年子子¶
孫孫兮期永保而無斁¶
<pb:KR4e0056_WYG_001-2a>¶
　　招鶴辭(有序/)¶
　玉山顧君仲瑛哭母於吴興之商谿歸葬綽墩先壠¶
　念母九泉不可復作乃築亭於神道之左遂仿蘓僊¶
　耽故實扁曰招鶴汝陽袁華為製招鶴辭三章俾歌¶
　以招之庶㡬化鶴一歸少慰終天之戚云其辭曰¶
胎仙翺翔兮蘂珠之宫薄雲漢兮溘埃風乗火精兮自¶
養抱貞素兮氣内充朝扶揺兮丹丘夕裵徊兮𤣥圃繄¶
故國兮丘墟冡纍纍兮下土¶
<pb:KR4e0056_WYG_001-2b>¶
蘂珠之宫兮胎仙翺翔美嬋媛兮𤣥衣縞裳遲夫君兮¶
未來擥青田兮璚芳長夜漫漫兮窅不見日子哀鳴兮¶
血化為碧蕙帳空兮猿驚心旁皇兮反側¶
新亭兮桓桓欝鬱佳城兮松栢丸丸疏玉泉兮交流樹¶
琅玕兮為樊山川綢繆兮道里阻脩陸有虎豹兮江有¶
潛虬胎仙翺翔兮歸休𤣥間窈㝠兮不可以乆㽞¶
　　哀宋姬(有序/)¶
　宋姬者肅王樞女也㓜於水濱得玉印文曰金妃之¶
<pb:KR4e0056_WYG_001-3a>¶
　印靖康之變金主納焉或云符印之䜟夫父讎不共¶
　戴天當國亡家滅之餘猶委質以求全者君子不取¶
　也姬眎死特易事欲求其死以不死耳故屈身以侍¶
　巾櫛儻一言以覬主聽庶二帝生還雖蹈鼎鑊不憾¶
　也主復徙二帝於五國城姬諫而主怒以匕首殺之¶
　予哀姬之志不克信而嘉姬之死得其所夫處變而¶
　不失常道者其惟宋姬乎其辭曰¶
膏吾車以北征兮邅黄龍之故城山川蚴蟉以鬱盤兮¶
<pb:KR4e0056_WYG_001-3b>¶
維完顔氏之所京繫二世之䧺特兮日從事乎兵革何¶
靖康之䝉塵兮身降庶而竄謫粤王樞之有女兮亦俘¶
纍而在行符玉文之印䜟兮充下陳兮椒房甘委命而¶
盡節兮羌隕身而奚益俟事機之可乘兮雖九死而不¶
惜胡宋祚之中衰兮徙二帝于窮山之隂昧大義而共¶
戴天兮荃不媿于中心陳讜言之謇謇兮矢弗從而繼¶
以死也何彼蒼之不鑒其忠誠兮竟損生於匕首也噫¶
吁戱天乎不仁兮俾獨攖其荼毒父為虜兮國隨覆身¶
<pb:KR4e0056_WYG_001-4a>¶
既死兮讎不能復謀弗克兮為大僇哀幽憤兮不平河¶
流湯湯兮征鴻肅肅金源兮走鹿祐陵兮拱木陳吾辭¶
兮弔貞淑魂其歸來兮故國¶
　古詩(四言/)¶
　　費侯興學詩(并序/)¶
　崑山州廟學唐縣令王綱所建記之者安定梁肅也¶
　五季之末廢于兵宋知縣邊倣始克復脩記之者太¶
　原王禹偁也政和迄宋季重脩者屢矣國朝元貞元¶
<pb:KR4e0056_WYG_001-4b>¶
　年陞縣為州置博士弟子員延祐初遷治太倉而廟¶
　學亦廢越四十有三載張氏入吴以州治瀕海江無¶
　以盛民而固圉也復歸舊邑今守東平費侯某下車¶
　首謁廟學憮然而歎曰學校者教化之本也盖不可¶
　一日忽踰年政成民信乃出其廪稍之贏新作㦸門¶
　及講堂撤禮殿之舊而加崇廣焉作齋廡以居學徒¶
　則又民之輸材而為助者嗚呼若費侯者其可謂知¶
　所本矣詩曰維桑與梓必恭敬止況學校乎華也叅¶
<pb:KR4e0056_WYG_001-5a>¶
　職郡庠沐賢侯之教養覩兹輪奐實重依歸乃歴考¶
　廟學之廢興為詩一章以美之詩曰¶
肇昔婁校王令綱作五季披攘鞠為叢薄火德阜隆芟¶
除苛虐乆鬱而信聖道孔昭蕞爾吴越既入王略繄邊¶
倣氏聿來主學庀材僝工不日而落歴宋祀三百執事¶
有恪扵赫皇元龍飛朔漠詔陞縣為州建官錫爵置博¶
士員以訓以飭治遷於東民實新邑廟隨所在兹實榛¶
棘嵗在實沈海氛梗逆復歸舊治邑廬如昨明明費侯¶
<pb:KR4e0056_WYG_001-5b>¶
英傑卓犖既牧我婁民復繕我城郭漸摩煦嫗民瘉無¶
瘼舍菜在泮考藝問業眷兹頽圮心焉怵惕相方眎阯¶
爰䆒爰度采石于山斬木于壑工師子來乃礱乃斵乃¶
表脩桓重門有覺外象靈星内列畵㦸中嚴禮殿既崇¶
且碩鳳麗于甍龍攫其角言言齋廡左右翼若横經有¶
堂釋奠有樂多士逰歌有館有榖費侯戾止在泮獻酌¶
冠弁俅俅不吴不謔頋瞻基搆昔庳今擴不有君子其¶
何能益嗟吁諸生夙䝉啓廸爰止其所涵泳朝夕服我¶
<pb:KR4e0056_WYG_001-6a>¶
聖訓伊侯之德願侯壽考如金如石懋繼前脩永永無¶
斁¶
　　送秦文仲歸崇明拜祠墓詩(有序/)¶
　淮海秦君徳卿教授鄉里埀四十年歿而門人私諡¶
　曰孝友先生其行述見鉄崖楊先生所為墓銘崇明¶
　桑梓里也至正庚子髙郵張君某同知州事始白於¶
　有司列祀校官之先賢祀祠以天賜堂主李君配焉¶
　明年春正月其子約將歸拜祠下并展三世松楸汝¶
<pb:KR4e0056_WYG_001-6b>¶
　陽袁華追餞于婁之上而贈君詩詩曰¶
維秦氏先裔本顓帝𤣥鳥誕祥爰洎大費湯湯洪水佐¶
禹平治賜姓曰嬴是為栢翳下逮非子主馬汧渭厥馬¶
蕃息賞延于世助之土田錫以爵位自岐徂酆奄有其¶
地以國命氏子孫蹶蹶冉相非商從學洙泗卒業聖門¶
身通六藝三輔萬石漢稱循吏曰綿曰族曰舉曰系或¶
栖巖穴或推孝義文鳴淮海肇自觀始䟽派鹽城丁宋¶
之季南遷海隅相宅天賜懿自山父威儀棣棣玉立長¶
<pb:KR4e0056_WYG_001-7a>¶
身清廟茂噐授經於方力求源委朝斯夕斯黽勉弗替¶
貢于通州詩冠多士粤有仲子才徳粹羙肥遯居貞行¶
端學邃蔚彼鳳麟為邦家瑞講道鄉里埀四十載一裘¶
一葛不事華靡髙爵榮名視若敝屣沈潜理域仁經義¶
緯性命道徳經史傳記孜孜討論由内及外立言埀憲¶
先正是嗣後生小子為所矜式歿有門人孝友表溢崇¶
川之陽木栱墓隧掲示素履有隆斯碣偉哉張君恂恂¶
豈弟以仁教養以徳撫字下車省俗振舉淹滯表里旌¶
<pb:KR4e0056_WYG_001-7b>¶
賢風化所繫嗚呼先生匪爵而貴上陳道統乃白有司¶
翼翼新祠翬映泮水約承家學繼志述事兢兢業業罔¶
敢荒肆春雨既濡勾萌叢萃頋瞻桑梓油然孝思駕言¶
遄歸乘桴海澨䲔波砥平雲颿宵濟展墓拜祠聿脩厥¶
祭何以將之㫖酒肥彘言言髙門列㦸周衛七貴五侯¶
充車結駟不學亡術崇殖貨利未及百年子孫皂𨽻聞¶
先生之風胡不少媿滄溟滔滔奔流東駛有如秦氏世¶
澤罔既於千萬年祀事不墜我作歌詩昭示來裔¶
<pb:KR4e0056_WYG_001-8a>¶
　　武陵小隠¶
　武陵者何婁市之梁也小隠者何史君仲先之所居¶
　也居市而曰小隠者何謙辭也賦詩者何美之也詩¶
　曰¶
小隠山林大隠㕓市奚論小大惟適所止貞哉仲先如¶
金如玉隠居行義不志於糓武陵之南婁水之隂有宅¶
一區嚴邃靖深其中何有有琴有瑟亦有圖史積之秩¶
秩井冽寒泉林實嘉橘芬敷沃若清隂滿室匪樹之茂¶
<pb:KR4e0056_WYG_001-8b>¶
乃徳之殖其心孔仁其門多疾既隠于市又隠于醫施¶
不責報維先哲是師我作歌詩以詠以吟願堅素履永¶
播徽音¶
　　趙氏一瓢春軒¶
齋居如壺逈非人間傲睨太虛心超古先霽月光風湛¶
然天真維趙顔子一瓢之春¶
　　顧仲瑛栖禪小象¶
猗與若人青年偉才鬭雞長樂走馬章䑓歸來丘園髙¶
<pb:KR4e0056_WYG_001-9a>¶
風絶塵㝠栖逺蹈唯務光是倫矯矯虎龍風雲翕從陳¶
情退避于北山中中嵗慕道閲經律論員顱方袍指心¶
見性有田一成有宅一區壺觴圖史足以自娱雲山蒼¶
蒼松籟謖謖雲䑓炯然不假模貌¶
　¶
　¶
　¶
　¶
<pb:KR4e0056_WYG_001-9b>¶
　¶
　¶
　¶
　¶
　¶
　¶
　¶
　耕學齋詩集巻一¶
